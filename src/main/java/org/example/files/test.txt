Шановний пане Президенте!

Прошу Вас вжити заходів для прийняття Закону України щодо припинення повноважень всіх депутатів місцевих рад, які обирались від заборонених судом партій.
Дозвольте нагадати, що 18 березня 2022 року Рада національної безпеки і оборони України ухвалила історичне рішення «Щодо призупинення діяльності окремих політичних партій», зокрема будь-яку діяльність в Україні політичних партій "ОПОЗИЦІЙНА ПЛАТФОРМА – ЗА ЖИТТЯ", "ПАРТІЯ ШАРІЯ", "ДЕРЖАВА", "ЛІВА ОПОЗИЦІЯ", "ПРОГРЕСИВНА СОЦІАЛІСТИЧНА ПАРТІЯ УКРАЇНИ", "СОЮЗ ЛІВИХ СИЛ", "СОЦІАЛІСТИЧНА ПАРТІЯ УКРАЇНИ", "СОЦІАЛІСТИ", "ОПОЗИЦІЙНИЙ БЛОК", "НАШІ" та "БЛОК ВОЛОДИМИРА САЛЬДО".
Зазначене рішення РНБО України введено в дію Указом Президента України від 19 березня 2022 року № 153/2022 «Про рішення Ради національної безпеки і оборони України від 18 березня 2022 року "Щодо призупинення діяльності окремих політичних партій».
18 травня 2022 року набув чинності Закон України № 2243-IX «Про внесення змін до деяких законодавчих актів України щодо заборони політичних партій», яким законодавчо врегулювано порядок заборони і припинення діяльності відповідних партій, які здійснюють антиукраїнську діяльність або пропагандують колабораціонізм.
17 червня на засіданні Кабінету Міністрів України було схвалено розроблений Міністерством розвитку громад та територій України проект Закону України «Про внесення змін до деяких законів України щодо наслідків ухвалення судом рішення про заборону політичної партії для статусу депутатів місцевих рад», який пропонує дострокове припинення повноважень депутатів місцевих рад у разі набрання законної сили рішення суду про заборону діяльності політичної партії, від якої вони висувалися та були обрані.
В умовах війни особливо важливо своєчасно приймати рішення, що обмежують чи забороняють діяльність осіб чи організацій, які в різних формах підтримують чи виправдовують агресора.
За судовими позовами Міністерства юстиції України про заборону політичних партій, вказаних у рішенні Ради національної безпеки та оборони, Українськими судами ухвалені рішення про заборону відповідних партій, діяльність яких виявилася антидержавною.

Проте, незважаючи на історичні рішення РНБО та Президента України, попри формальну заборону організаційної та правової діяльності заборонених судом партій, їх діяльність фактично продовжують виконувати в місцевих радах обрані від цих партій місцеві депутати, що становить загрозу не лише місцевим громадам, а насамперед національній безпеці та громадському порядку в Україні.
Враховуючи викладене, з метою захисту незалежності і суверенітету України від політичних сил, діяльність яких заборонена судами України, а також для захисту місцевого самоврядування і демократії в Україні, прошу Вас, пане Президенте, вжити заходів для прийняття Закону України, про припинення повноважень всіх депутатів місцевих рад, які обирались від заборонених судом партій.
На це рішення чекає все українське суспільство.
